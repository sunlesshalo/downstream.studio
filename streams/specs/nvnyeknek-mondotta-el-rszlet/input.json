{
  "id": "nvnyeknek-mondotta-el-rszlet",
  "title": "N\u00f6v\u00e9nyeknek mondotta el (r\u00e9szlet)",
  "language": "hu",
  "story": "Goja hajnal el\u0151tt \u00e9bredt, amikor az \u00e9jszakai porty\u00e1r\u00f3l hazat\u00e9r\u0151 nyestek karmai v\u00e9gigkopogtak a h\u00e1ztet\u0151n, \u00e9s egy r\u00f6vid id\u0151re m\u00e9g a puh\u00e1ra ny\u0171tt takar\u00f3 meleg\u00e9be burkol\u00f3zott, azt k\u00e9pzelve, sz\u00e1raz \u00e9s v\u00e9delmez\u0151 avarhalom veszi k\u00f6r\u00fcl. A t\u00e9li \u00e1lomb\u00f3l ezek a s\u00f3v\u00e1rg\u00f3 s\u00fcn\u00e1lmok maradtak csak meg neki. A teste, ez a gyarl\u00f3, egyre jobban recseg\u0151-ropog\u00f3 test az \u00e1rul\u00f3ja volt: nem hagyta aludni, a nyugtalans\u00e1g mostan\u00e1ban m\u00e9g a ty\u00fakok el\u0151tt felverte.\n\nGyakran \u00e9bredt arra az \u00e9rz\u00e9sre, hogy valami kics\u00faszik a kez\u00e9b\u0151l, de mire ut\u00e1nakapott volna, az szertefoszlott, \u00e9s soha nem tudta meg, mi volt az.\n\nFek\u00fcdt m\u00e9g egy darabig, \u00e9s felid\u00e9zte egy r\u00e9gi h\u0151sk\u00f6ltem\u00e9ny els\u0151 k\u00e9t \u00e9nek\u00e9t. Elm\u00e9je, mint limlomos kom\u00f3d, zs\u00fafol\u00e1sig telt az emberek kor\u00e1nak kacatjaival: t\u00f6rt\u00e9netekkel, mes\u00e9kkel, dalokkal, amelyeket id\u0151r\u0151l id\u0151re el\u0151vett, hogy gy\u00f6ny\u00f6rk\u00f6dj\u00f6n benn\u00fck. M\u00e9g eml\u00e9kezett a hanyatl\u00e1s \u00e9veire; akkor m\u00e9g sz\u00fclettek \u00faj sirat\u00f3k, de az\u00f3ta egyre ink\u00e1bb halott pap\u00edrtekercsekre, k\u00f6nyvekre kellett hagyatkoznia, vagy Rang\u00e1nnal, a Kecske-hegy boszork\u00e1nymester\u00e9vel csereber\u00e9lt verseket, az emberi k\u00e9pzelet gy\u00fcm\u00f6lcseit pedig \u00fagy t\u0171zte eml\u00e9kezete t\u00fcsk\u00e9ire, mint s\u00fcnk\u00e9nt a sz\u00e1raz leveleket. Most az emberek elt\u00fcnedeztek, \u0151benne pedig egyre halv\u00e1nyodott a s\u00fcn: boszork\u00e1ny lett, a let\u0171n\u0151 korszak \u00faj \u00f6r\u00f6k\u00f6se.\n\nDe nem hever\u00e9szhetett addig, am\u00edg a h\u0151sk\u00f6ltem\u00e9ny v\u00e9g\u00e9re \u00e9r: minden meleg fuvallat \u00faj munk\u00e1t hozott m\u00e9g most, az emberis\u00e9g alkony\u00e1n is. A tavasz z\u00f6ld lehelet\u00e9re kidugt\u00e1k hajt\u00e1saikat az epedv\u00e9nyek \u2013 ilyenkor kell gy\u0171jteni \u0151ket, miel\u0151tt a nedv\u00fck megkeseredne, hogy a v\u00f6lgyben \u00e9l\u0151 v\u00e9nek megh\u0171l\u00e9s\u00e9t enyh\u00edts\u00e9k. Am\u00edg \u0151k \u00e9ltek, addig Goj\u00e1nak is volt feladata. Egyre kevesebb feladat egy v\u00e1ltoz\u00f3 vil\u00e1gban.\n\nDe m\u00e9g fontos feladat, nyugtatta mag\u00e1t \u2013 b\u00e1r, ha fontos, akkor mi\u00e9rt nem siet le a v\u00f6lgybe? Amikor a botj\u00e1t \u00e9s kosar\u00e1t mag\u00e1hoz veszi, mi\u00e9rt nem a falu fel\u00e9 ny\u00edl\u00f3 kapuhoz siet?\n\nA kapuban gubbaszt\u00f3, folyami k\u00f6vekb\u0151l \u00f6sszerakott g\u00f3lemek csikorogva f\u00f6lemelkedtek a k\u00f6zels\u00e9g\u00e9re, de Goja leintette \u0151ket. Nem volt sz\u00fcks\u00e9ge sem test\u0151r\u00f6kre, sem hord\u00e1rokra. Az \u00f6v\u00e9be t\u0171zve ott volt a g\u00f6rbe boszork\u00e1nyk\u00e9s, a kez\u00e9ben a botja, ez pedig az \u0151 hegye volt.\n\nGoja h\u00e1tran\u00e9zett a g\u00f3lemekre, \u00e9s lesim\u00edtotta fej\u00e9n a felmeredt t\u00fcsk\u00e9ket.\n\n\u2013 Ti vigy\u00e1zzatok a f\u00e1ra! \u2013 mondta.\n\nA kertje tele volt gy\u00fcm\u00f6lcsf\u00e1kkal, de \u0151 \u00e9s a g\u00f3lemek is arra az egyre gondoltak: a barackf\u00e1ra a kis dombocska tetej\u00e9n, amelynek r\u00fcgyei m\u00e9g \u0151rizt\u00e9k a halv\u00e1nyz\u00f6ld lev\u00e9lcsipk\u00e9ket. A t\u00f6bbi barackf\u00e1n a kertben m\u00e1r r\u00f3zsasz\u00edn gy\u00f6ngy\u00f6kk\u00e9nt sorakoztak a bimb\u00f3k, de ez itt a domb tetej\u00e9n nem vir\u00e1gzott sz\u00e1z esztendeje. \u00c9vr\u0151l \u00e9vre csak lombot hozott, levelei pedig befogt\u00e1k a napsugarakat, \u00e9des cukorr\u00e1 kotyvasztott\u00e1k, t\u00e1pl\u00e1lt\u00e1k az egyik oldal\u00e1gon esztend\u0151k \u00f3ta himb\u00e1l\u00f3z\u00f3 barackot. R\u00f3zs\u00e1s \u00e9s hamvas volt a h\u00e9ja, mintha m\u00e1r ny\u00e1r lenne, de nem volt illata. Egyel\u0151re.\n\nAligha lop\u00f3zna be \u00e9rte tolvaj, am\u00edg \u00e9retlen, de Goja meg\u00e9rtette volna azt is. Az elm\u00fal\u00e1st\u00f3l val\u00f3 f\u00e9lelem a szellemekben \u00e9s emberekben k\u00f6z\u00f6s.\n\nAz \u00f6regasszony becsukta a kaput, \u00e9s a z\u00e1r k\u00edgy\u00f3pecs\u00e9tje \u00f6nn\u00f6n fark\u00e1ba harapott.\n\nAz erd\u0151ben mindent harmat lepett, Goja h\u00e9tr\u00e9t\u0171 szokny\u00e1ja el\u00e1zott, ahogy az aljn\u00f6v\u00e9nyzetben g\u00e1zolt. Mikor m\u00e1r a l\u00e1ba sz\u00e1r\u00e1n \u00e9rezte a nyirkot, mordult-fordult egyet, \u00e9s ruh\u00e1ja ugyanolyan sz\u00e1raz lett, mint amikor felvette.\n\nAz epedv\u00e9nyek hajt\u00e1sai \u00fagy meredeztek a tavalyi avarban, mint megannyi z\u00f6ld l\u00e1ndzsahegy. Goja lehajolva rendet v\u00e1gott k\u00f6z\u00f6tt\u00fck g\u00f6rbe k\u00e9s\u00e9vel, \u00e9s a leveg\u0151t megt\u00f6lt\u00f6tte az \u00e9des-cs\u00edp\u0151s illat.\n\n\u2013 J\u00f3 f\u0171, gy\u00f3gyf\u0171 \u2013 mormolta, \u00e9s az egyik hajt\u00e1st a nyelv\u00e9re vette, elr\u00e1gcs\u00e1lta, mint a nyulak. A torka szinte kit\u00e1gult az epedv\u00e9ny ill\u00f3olaj\u00e1t\u00f3l, \u00e9s ahogy a sz\u00e1j\u00e1ban tartott falaton kereszt\u00fcl besz\u00edvta a leveg\u0151t, \u00fagy \u00e9rezte, az eg\u00e9sz hegys\u00e9get be tudn\u00e1 zengeni a hangja. Eljutna tal\u00e1n a R\u00f3zsahegy cs\u00facs\u00e1ra is, ahol a napmadarak laknak, \u00e9s ahov\u00e1 Goja fiatalkor\u00e1ban mindig el akart menni; de t\u00fal sok volt a dolog, azt\u00e1n j\u00f6tt a v\u00e9sz, \u00e9s m\u00e9g ink\u00e1bb sz\u00fcks\u00e9g lett r\u00e1 a v\u00f6lgyekben, a Rang\u00e1nnal egy\u00fctt nevelt antroparionok is egyre t\u00f6bb idej\u00e9t k\u00f6t\u00f6tt\u00e9k le, k\u00f6z\u00f6s terveik lettek, ahogyan k\u00f6z\u00f6ss\u00e9 v\u00e1lt az \u00e1gyuk \u00e9s az \u00e9let\u00fck is egy-egy \u00e9vtizedre \u2013 nagy, az emberek megment\u00e9s\u00e9r\u0151l sz\u0151tt tervek \u2013 , a hegym\u00e1sz\u00e1sr\u00f3l sz\u0151tt \u00e1lmokat pedig maga al\u00e1 temette az id\u0151, ak\u00e1rcsak az \u0151szi avar a kis kavicsot. N\u00e9ha kitapintotta a r\u00e9tegek alatt a r\u00e9gi v\u00e1gy\u00e1t, megvan-e m\u00e9g, de m\u00e1r letett r\u00f3la, hogy valaha is felh\u00e1gjon a hegytet\u0151re, \u00e9s meglesse a napmadarak f\u00e9szk\u00e9t.\n\nDe a hangj\u00e1t el tudta k\u00fcldeni. Felki\u00e1ltott, mert ez az \u0151 hegye volt, a S\u00fcn-hegy, \u00e9s mert sz\u00e9gyenkez\u0151 boldogs\u00e1ggal szerette azt j\u00e1tszani, hogy fiatal \u00e9s a hatalma hat\u00e1rtalan, mint r\u00e9gen az emberek birodalmai, azt\u00e1n felkuncogott, mik\u00f6zben visszhangja m\u00e9g ott rezgett a f\u00e1k k\u00f6z\u00f6tt, mert maga m\u00f6g\u00f6tt hagyott kertj\u00e9ben v\u00e1laszul \u2013 zavartan, ami\u00e9rt megel\u0151zt\u00e9k \u2013 kukor\u00e9kolni kezdett fekete-feh\u00e9r pettyes kakasa.",
  "created_at": "2026-01-15T07:23:56.435555Z",
  "created_by": "downstream",
  "brief": {
    "notes": "organic, like plants growing but in a colorful papercraft style, scenes should be from the perspective of someone peeking in"
  }
}